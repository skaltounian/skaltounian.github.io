<!DOCTYPE html>
<html>
    <head>
        <meta charset="UTF-8">
        <meta name="viewport" content="width=device-width, initial-scale…">
        <meta http-equiv="X-UA-Compatible" content="ie=edge">
        <title>Shahe's Articles</title>
        <link href="/resources/css/projectgrid.css" type="text/css" rel="stylesheet">
        <link rel="icon" href="/resources/media/GEGHART5-32.png" type="image/png">
        <link rel="stylesheet" href="https://cdnjs.cloudflare.com/ajax/libs/font-awesome/6.0.0-beta3/css/all.min.css">
        <script type="text/javascript" src="/resources/jscripts/scripts.js"></script>
    </head>
    <body>
        <!-- The header with navigation and breadcrumbs -->
        <header>
            <!-- Logo, Menu and Hamburger menu is inserted from menu.html -->
            <nav class="navbar" id="navbar"></nav>
            
            <!-- Draw the breadcrumb on the display -->
            <nav aria-label="Breadcrumb">
                <ul class="breadcrumb">
                    <li><a href='/index.html'>Home</a></li>
                    <li><a href='/articles/articles.html'>Articles</a></li>
                </ul>
            </nav>
        </header>
       <!-- Get started with the main section -->
        <main>
            <section class="introduction">
                <article>
                    <p>I wrote this article in 2012, on the occasion of the 500th anniversary of printing the first book in Armenian, called the <a href="https://en.wikipedia.org/wiki/Urbatagirk">Urbatagirg</a></p>
                </article>
            </section>
            <section class="article-list">
                <article>
                    <h1>Գրատպութեան Օգտագործումը Իբր Հայ Ժողովուրդի Ինքնապահպանման Միջոց</h1>
                    <h2>Ամփոփում</h2>
                    <p>Տպագրութեան յօրինումը մեծ ազդեցութիւն գործեց Եւրոպական ընկերային կառուցուածքին վրայ: Հայ առաջնորդներ, գրատպութեան շնորհած կարելիութիւններուն անդրադառնալով, ուզեցին զայն օգտագործել օտար քաղաքական եւ հոգեւոր սպառնալիքներու դէմ պայքարելու համար, բայց նկատի ունենալով որ Հայաստանի մէջ տիրող քաղաքական եւ ընկերային կացութիւնը չէր ներեր հայրենի հողի վրայ տպագրատուներու գործունէութիւնը, անոնք իրենց ջանքերը առաջ տարին եւրոպական այն քաղաքներուն մէջ ուր գրատպութեան ճարտարարուեստը արդէն զարգացած էր:</p>
                    <p>Այս յօդուածը կը նկարագրէ ԺԵ.-ԺԷ. դարերու ընթացքին Եւրոպայի մէջ զարգացող ընկերային եւ քաղաքական իրողութիւնները, որ ապագային իրենց ազդեցութիւնը պիտի ունենան Հայ տպագրողներու ծրագիրներուն վրայ: Ան կը նկարագրէ նոյն ժամանակաշրջանին Հայաստանի մէջ տիրող դժուար կացութիւնը, տպագրութեան ձեռնարկողներու տարած կարեւոր աշխատանքը, եւ անոնց յաղթահարած քաղաքական եւ միջոցառական դժուարութիւնները: Ան կ'աւարտի քննելով տպագրւթեան զարգացման եւ անոր արտադրութեան շնորհած նպաստը հայ հոգեւոր եւ ազգային ինքնագիտակցութեան վերակենդանացման եւ մշակութային վերանորոգման:</p>
                    <h2>Նախաբան</h2>
                    <p>Մեր առօրեայ կեանքերէն ներս կը տեսնենք թէ ինչպէս կարգ մը նորարարութիւններ հասարակութեան վրայ հիմնական եւ անսպասելի ազդեցութիւն կը գործեն: Որեւէ նորարարութիւն որ նման արմատական փոփոխութիւն կը պատճառէ, թէ իր բացասական եւ թէ դրական կողմերը կ'ունենայ: Դժգոհները կը մատնանշեն անոր վնասակար յատկանիշները, իսկ հաւնողները՝ կ'օգտագործեն անոր ստեղծած կարելիութիւնները:</p>
                    <p>Ներկայ ժամանակաշրջանը նման յեղաշրջումի բացառիկ օրինակ մըն է: Մենք այսօր ինքզինքնիս կը գտնենք կայքի, կամ ինթեռնէթի յեղափոխութեան գիրկը։ Ինթեռնէթի ընդհանրացումը կարճ ժամանակուայ ընթացքին անհերքելի ազդեցութեամբ թափանցած է մեր ամենօրեայ կեանքի գրեթէ բոլոր ոլորտներուն մէջ, ըլլայ ընկերային, հաղորդակցական, տնտեսական, գիտական, եւն։ Մեզմէ շատեր կրնան չհասկնալ Ամազոնի (Amazon.com), Կուկըլի (Google) կամ Ֆեյսպուքի (Facebook) արժէքը, բայց այս միջոցները որոնք միայն քսան տարի առաջ աներեւակայելի կը թուէին, ստեղծած են ոչ միայն հասարակ հաղորդակցութեան նոր միջոցներ, այլ՝ մշակոյթի փոխանակման, առեւտուրի զարգացման եւ գիտութեան ընդհանրացման ամբողջովին նոր միջավայր մը:</p>
                    <p>Լուրերէն կ'իմանանք թէ ինչպէս կարգ մը երկիրներու մէջ, ինչպէս Լիպիա եւ Եգիպտոս, յեղափոխականներ իրենց շարժումները կազմակերպելու, գաղափարախօսութիւնները տարածելու եւ իշխանութիւններու դէմ պայքարելու համար ընկերային եթերը (social media) կ'օգտագործեն, եւ իրենց բողոքի խօսքերը Ֆեյսպուքի կամ Թուիթերի (Twitter) միջոցաւ ակնթարթի մը մէջ լրատուական միջոցներու կը սփռեն: Նոյնպէս ալ, տիրող իշխանութիւնները իրենց գահակալութիւնը վտանգող շարժումներուն կը դիմադրեն այդ եթերի սպասարկութիւնը արգիլելով, խափանելով եւ կամ լրտեսելով:</p>
                    <h2>Գրատպութեան Յօրինումը Եւրոպայի Մէջ</h2>
                    <p>ԺԵ. դարու կէսին Յովհաննէս Կիւթէնպէրկի (1398-1468) հնարած շարժական տառերով տպագրական դեզգահը նոյնպէս կարճ ժամանակուայ մէջ Եւրոպայի եւ մանաւանդ Գերմանիոյ մէջ լայնածաւալ ազդեցութիւն կը գործէ: Առաջին անգամ ըլլալով կարելի կ'ըլլայ գիրք մը հրատարակել աւելի արագ քան կարելի էր զայն կարդալ: Գիրքի մը գինը թուղթի ընդհանրացման եւ տպագրութեան շնորհիւ քառորդի կը նուազի, եւ համեստ պայմաններով ապրող ընտանիքներ իրենց սեփական գիրքերը գնելու հնարաւորութիւնը կ'ունենան:</p>
                    <p>Կ'ենթադրուի որ մինչեւ 1500 թուականը շուրջ ինը միլիոն գիրք արդէն տպուած էր, բաղդատած դարերու ընթացքին գրուած կամ ընդօրինակուած մի քանի տասնեակ հազար ձեռագիրներու՝ որոնք կը պահուէին վանքերու կամ իշխանական ընտանիքներու գրադարաններուն մէջ: 1510 թուականին Վենետիկի մէջ 200 տպարաններ կը գործէին, ուր զանազան լեզուներով գիրքեր կը հրատարակուէին, ինչպէս՝ սլաւոներէն, արաբերէն, եփրայերէն, եւն: Իտալացի վաճառականներ գիրքը կ'արտահանէին որպէս սպառման ապրանք, իրենց առեւտրական շահոյթը աւելցնելու համար եւ ոչ անպայման մտաւոր լուսաւորութիւն տարածելու:</p>
                    <p>Հոգեւոր գիրքերու ընդհանրացումը, մանաւանդ լատիներէնէ տեղական լեզուներու թարգմանուած, հնարաւոր կը դարձնէ կրօնքի ժողովրդականացումը, կրօնական իրազեկութեան ընդհանրացումը եւ գաղափարներու արագ տարածումը: Իբրեւ հետեւանք, Հռոմէական Կաթողիկէ Եկեղեցւոյ կրօնաւոր առաջնորդներու քրիստոնէական գաղափարներու մեկնաբանութեան եւ հաղորդման առանձնաշնորհումը աստիճանաբար կը նուազի (disintermediated): Տպարանը միջոց կ'ընծայէ որ Մարտին Լութէր (Martin Luther, 1483-1546) Հռոմի հանդէպ իր ունեցած դաւանական դժգոհութիւնները (Իննսունհինգ Թեզեր) 1517 թուին տպէ եւ տարածէ, եւ շարժման մէջ դնէ Բողոքական Բարեփոխութիւնը կամ Յեղափոխութիւնը: Երկու կողմերու միջեւ ընդլայնող պառակտումի ընթացքին, բողոքական շարժումի հետեւողները տպագրութեան շնորհած առաւելութիւններէն մեծապէս կ'օգտուին, իրենց հակահռոմէական քարոզչութիւնը տարածելու գերմանացի ժողովուրդին մէջ:</p>
                    <p>Եւրոպայի քաղաքական իշխանութիւնները եւ Հռոմը կ'անդրադառնան Բողոքական վարդապետութեան եւ տպագրութեան ստեղծած բացասական ազդեցութիւններուն՝ քաղաքական կարգ ու կանոնի եւ պետական հեղինակութեան վրայ: Հռոմը այդ սպառնալիքին դիմադրելու համար շօշափելի եւ նշանակալից քայլեր կ'առնէ: 1545-էն սկսեալ ան, Պօղոս Գ. (Paul III) Պապի հրամանով կը գումարէ Տրենտի խորհրդաժողովները (Council of Trent), որոնց միջոցաւ ան կը մեկնարկէ շարք մը ներքին բարեփոխումներ (Counter Reformation կամ Catholic Restoration), կը վերաքննէ անոր ներքին կեանքը կառավարող օրէնքները, եւ կը վերահաստատէ իր դաւանանքն ու ծէսերը: Հաւատաքննական ատեանի միջոցաւ (Inquisition of Italy) կը դատապարէ ոչ միայն կրօնական հերետիկոսներ, այլ նոյնիսկ անձեր որոնք կասկած կը յայտնեն Եկեղեցւոյ եւ Պապականութեան կատարելութեան մասին: Պօղոս Դ. Պապի հրամանով նախ կը դատապարտուին մոլորեցուցիչ գիրքերը, իսկ 1559-ին կը կազմուի արգիլուած գիրքերու ցանկ մը (Index librorium prohibitorum), որոնք կրնան ընթերցողներու հոգիները վտանգել: Արգիլուած գիրքերու շարքին կ'անցնին Էրասմուսի (Erasmus of Roterdam) գրութիւնները, Նիկողայոս Կոպերնիկոսի (Nicolaus Copernicus, De Revolutionibus Orbium Coelestium) եւ Գալիլեո Գալիլեիի (Galileo Galilei, Dialogo sopra i due massimi sistemi del mondo) աստղագիտական մեկնութիւնները եւ Ղուրանը: Մինչեւ 1565 Եւրոպայի մէջ տպագրուող գիրքերու մօտ երեք քառորդը կ'արգիլուին, եւ եկեղեցական օրէնսդրութեան համեմատ հրատարակողներ պարտաւոր կ'ըլլան որեւէ գիրք տպելու համար Պապին արտօնութիւնը ստանալ:</p>
                    <p>Հետաքրքրական է որ յարատեւող պայքարը եւրոպական քաղաքակրթութեան բարգաւաճման արգելք չի հանդիսանար: Ընդհակառակը, հասարակ ժողովուրդին մօտ ընդհանրացող հոգեւոր գիրքերու, եւ մանաւանդ Աստուածաշունչի լատիներէնէ բարձր մակարդակի թարգմանութիւնները ֆրանսերէն, անգլերէն եւ գերմաներէն լեզուներու համար գրական նոր մակարդակներ կը սահմանեն: Գիրքերու ընդհանրացման շնորհիւ ազգային լեզուները կը ճոխանան եւ գրաւոր արտայայտութեան նոր ձեւեր մէջտեղ կու գան, ինչպէս՝ արձակ գրութիւն, վիպագրութիւն, դասական լեզուներու սերտողութիւն, եւ գիտական մեկնութիւն:</p>
                    <h2>Կացութիւնը Հայաստանի Մէջ</h2>
                    <p>Մինչ Եւրոպայի մէջ կը զարգանար մտաւոր եւ գիտական զարթօնքը, հայ ժողովուրդը կ'ապրէր իր պատմութեան ամենամութ եւ անյոյս շրջաններէն մին: Թուրք եւ Մոնկոլ ժողովուրդներու ներխուժումներուն կը յաջորդեն զանազան իսլամ ուժերու միջեւ աւերիչ, երկարատեւ պատերազմներ: Մեմլուքները, Օսմանները, Սեւ ու Ճերմակ Խոյերը (Աք Քոիունլու, Ղարա Քոիունլու), եւ Թիմուրականները գերիշխանութեան համար երկար ժամանակ իրար դէմ կը պայքարին:</p>
                    <p>Մէջտեղ կու գան Օսմանեան Թուրքիան եւ Սեֆեւեան Պարսկաստանը, որոնք Անատոլիայի, Անդրկովկասի եւ Միջագետքի մէջ շուրջ մէկուկէս դար իրար դէմ պատերազմելով լայնատարած կործանումի, կրօնափոխութեան եւ զանգուածային արտագաղթի պատճառ կը դառնան: Առաքել Թաւրիժեցի իր պատմագրութեան մէջ սրտառուչ կերպով կը նկարագրէ Շահ Աբբասի առաջին արշաւանքը 1603-ին, որուն ընթացքին պարսից թագաւորը արեւելեան Հայաստանի ժողովուրդը բռնի կերպով տեղաշարժի կը հանէ դէպի Պարսկաստան. «Ես ինձէն իսկ տեսանելով զաւերս Հայաստան աշխարհին եւ զնուազիլն մերոյս ազգին, եւ զչարութիւն մահմետականաց»: Երկրի աւերումը կը շարունակուի Շահ Աբբասի եւ Ջղալօղլուի կռիւներու եւ անոնցմէ ետք տիրող սովի պատճառով, եւ «եղեն ցիր եւ ցան ազգն Հայոց եւ գնացին իւրաքանչիւր ոք հանդէպ երեսաց իւրոց գտանել տեղի կելոյ եւ ապրելոյ»:</p>
                    <p>Արտագաղթը, որ շատ աւելի կանուխ սկսած էր, սելճուք-մոնկոլ արշաւանքներու եւ տիրապետութենէն յետոյ, ԺԶ.-ԺԷ. դարերու ընթացքին, զանգուածային կը դառնայ: Հազարաւոր հայեր բնակութիւն կը հաստատեն Իտալիոյ, Ֆրանսայի, Հոլանտայի, Ղրիմի, Լեհաստանի, Ուկրանիայի, Ռուսիոյ, Պարսկաստանի, եւ Հնդկաստանի մէջ: Աստիճանաբար, հայ ժողովուրդը իր պատմական հողերուն վրայ փոքրամասնութեան կը վերածուի, իսկ իր ընկերային, տնտեսական եւ մշակութային կեանքը կը քայքայուի: Իշխանական խաւը կամ կ'ոչնչանայ եւ կամ բռնակալներուն հնազանդելով ժողովուրդին կողմէ անվստահելի կը դառնայ:</p>
                    <h2>Տպագրութեան Ձգտումը</h2>
                    <p>Հայ եկեղեցւոյ առաջնորդները տպագրութեան կարեւոր դերին անդրադառնալով կը դիմեն անոր՝ իրենց հոգեւոր առաքելութիւնը եւ հայ ժողովուրդի ինքնապահպանման աշխատանքը առաջ տանելու համար: Անոնք տպարանը կ'օգտագործեն պատրաստելու հոգեւորականներու նոր սերունդներ, եւ զանոնք օժտելու պէտք եղած գիտելիքներով՝ որպէսզի պայքարին օտար գաղափարական եւ կրօնական ճնշումներու դէմ:</p>
                    <p>Օտար կրօնքներու եւ դաւանութիւններու դէմ պայքարը նոր դրոյթ մը չէր: Միջին դարերէն ի վեր, հայ համալսարանները ուսումնական կեդրոններ ըլլալէ զատ կը գործէին իբր քաղաքական կեդրոններ: Օրինակի համար, Գլաձորի եւ Տաթեւի համալսարանները կը պատրաստէին հոգեւորականներու եւ մտաւորականներու դաս մը որ կը գլխաւորէր հայ ժողովուրդի պայքարը՝ յանուն ազգային դաւանութեան, լեզուի, մշակոյթի եւ աւանդութիւններու անաղարտ պահպանման: Այս համալսարաններու գրիչները մատեաններ կ'ընդօրինակէին եւ զանոնք երկրի տարբեր կողմերը կը ցրուէին ոչ միայն պայքարելու օտար հոգեւոր քարոզչութիւններու դէմ այլ՝ ստեղծելու գիրքերու մեծաթիւ օրինակներ, գիտակցելով որ անոնցմէ շատերը բարբարոսներու ասպատակումներու հետեւանքով պիտի ոչնչանային:</p>
                    <p>Հայ ժողովուրդին համար տպագրութեան օգտագործումը կարեւոր էր որովհետեւ, ԺԶ. դարու կէսերուն ան Եւրոպայի մէջ զարգանալով, արդէն հաստատուած էր որպէս մշակութային եւ կրօնական հաղորդակցութեան եւ արտայայտութեան ազդեցիկ եւ գերիշխող միջոց: Հռոմի Կաթողիկէ եկեղեցին տպագրութիւնը իբր քարոզչական միջոց կ'օգտագործէր ոչ միայն Բողոքական շարժման դէմ, այլ՝ Հաւատքի Քարոզչութեան Սուրբ Միաբանութեան (Sacra Congregatio de Propaganda Fide) միջոցաւ իր դաւանանքը Եւրոպայի հայ գաղութներու եւ Հայաստանի մէջ տարածելու նպատակով եւրոպական կարգ մը քաղաքներու մէջ սկսած էր հայերէն լեզուով հոգեւոր գիրքեր հրատարակել:</p>
                    <p>Հայ ազգի առաջնորդներէն Ստեփանոս Ե. Սալմաստեցի Կաթողիկոսը առաջինը կ'ըլլայ որ կը ձգտի տպագրութեան օգտագործման: Ան 1547 թուականին Էջմիածնայ մէջ գաղտնի խորհրդաժողով մը կը գումարէ, պարսկական-օսմանեան կործանիչ քաղաքականութեան բացասական հետեւանքները եւ հայ ժողովուրդի ազատագրման հարցը քննելու համար: Ժողովի որոշումով Կաթողիկոսը կը մեկնի Եւրոպա՝ հայ ժողովուրդին համար օգնութիւն խնդրելու: Ան իր պատուիրակութեամբ նախ կը հասնի Վենետիկ, հետը բերելով հանրապետութեան Դոժին (Doxe կամ Doge of Venice) ուղղուած «Աղերսագիր Տէրանց Հայոց» փաստաթուղթը: Վենետիկէն ետք Սալմաստեցին կ'ուղղուի Հռոմ, Պօղոս Գ. Պապին, իսկ վերջինին մահէն ետք` Յուլիոս Գ. Պապին հետ քաղաքական բանակցութիւններ ունենալու համար: Յուլիոս Պապէն ստացած յանձնարարական նամակով, Սալմաստեցին կը մեկնի Գերմանիա՝ տեսակցելու Կառլոս Ե. Կայսրին հետ, որ այդ միջոցին սաստիկ զբաղուած էր Մարտին Լութերի վարդապետութիւններու պատճառած խռովութիւններով: Սալմաստեցին հոնկէ կ'անցնի Լեհաստան եւ յետոյ՝ Ռուսիա, սակայն ան 1550-ին ձեռնունայն կը վերադառնայ Էջմիածին:</p>
                    <p>Կասկած չկայ որ Սալմաստեցիի Եւրոպա ճամբորդելու նպատակներէն մէկը հոն զարգացող միջոցներուն հմտանալու փափաքն էր: Վենետիկ այցելութեան ժամանակ, Սալմաստեցին տպագրութեան արուեստին մօտէն կը ծանօթանայ եւ անոր մասին կարեւոր տեղեկութիւններ Հայաստան կը բերէ: Շատ հաւանաբար Սալմաստեցիի տեղեկութիւններու հիման վրայ եւ անոր խորհրդակցութեամբ է որ Միքայէլ Սեբաստացի Կաթողիկոսը 1562-ին Սեբաստիոյ մէջ ազատագրական երկրորդ ժողով մը կը գումարէ, եւ անոր որոշումով Եւրոպա կ'ուղարկէ Աբգար Թոխատեցին (կամ Աբգար Եւդոկացի, Աբգար Դպիր) ոչ միայն հայ ազգի ազատագրման համար քաղաքական օգնութիւն ապահովելու, այլ նաեւ տպագրական ձեռնարկը հետապնդելու:</p>
                    <p>Յաջորդող դարու ընթացքին, հայ տպագրական աշխատանքը զանազան ընդհատումներով, անհատներու ջանքերով կը շարունակուի Եւրոպայի եւ Պարսկաստանի մէջ: 1639 թուականին Օսմանեան եւ Պարսկական կայսրութիւններու միջեւ Զուհապի դաշնագրի կնքումով, Հայաստանի ապահովական կացութիւնը կը սկսի բարելաւուիլ: Դպրութեան եւ կրթութեան հանդէպ հետաքրքրութիւնը կը սկսի աշխուժանալ: Վանական եւ մշակութային կեդրոններու վերականգնման համար մեծ աշխատանք կը տարուի:</p>
                    <p>Նոր Ջուղայի մէջ զարգացող հայ գաղութի Առաջնորդ Խաչատուր Կեսարացին, չգոհանալով Եւրոպայի մէջ գործող հայ տպագրութեամբ, հոն կը հիմնէ տպարան մը: Ան իր զգացումները իր յիշատակարաններէն մէկուն մէջ կը պարզէ ըսելով. «Քանզի ամենաերջանիկ վարդապետս օր ըստ օրէ տեսանէր զտպագրութիւն ի մէջ ազգացն լատինացւոց, ցանկայր միշտ որպէսզի լիցի ի Հայաստանեայց եւս»:</p>
                    <p>Տպագրուած Աստուածաշունչ մը ունենալու եւ Սուրբ Գիրքը Հայաստանի մէջ տարածելու նպատակով, տպագրութեան գործը կը վերակենդանացնէ Յակոբ Դ. Ջուղայեցի Կաթողիկոսը: Ջուղայեցին, աշակերտած ըլլալով Խաչատուր Կեսարացիին, դաստիարակուած էր անոր գաղափարներով: Կ'որոշէ անոր սկսած գործը շարունակել եւ վերականգնել Նոր Ջուղայի տպարանը: Կաթողիկոս ընտրուելէ երկու տարի ետք, 1657-ին Եւրոպա կ'ուղարկէ իր քարտուղարը՝ Մատթէոս Ծարեցին, իսկ վերջինիս մահէն ետք՝ Ոսկան Երեւանցին: Երեւանցին 1666-ին Ամստերդամի մէջ կը վերսկսի Աստուածաշունչի տպագրութեան աշխատանքը, զոր կ'ամբողջացնէ 1668-ին:</p>
                    <p>Հայաստանի մէջ տպագրութեան արուեստի կիրարկման ծրագիրը կ'իրականանայ Սիմէոն Երեւանցի Կաթողիկոսի յանդուգն ջանքերով: Երեւանցին ուսեալ եւ բաւական ճամբորդած մարդ մըն էր: Իր կաթողիկոսութենէն առաջ Մատրասի եւ Կոստանդնուպոլսոյ մէջ ծառայած շրջանին, տպագրական արուեստի կարեւորութեան մօտէն ծանօթացած էր: Իր ջանքերով, եւ Հնդկաստան բնակող Գրիգոր Միքայէլեան Չաքիկեանցի նիւթական օժանդակութեամբ, մի քանի տարիներու աշխատանքէ ետք Էջմիածնայ մէջ պէտք եղած սարքաւորումները կը կազմուին, եւ 1772-ին լոյս կը տեսնէ առաջին գիրքը՝ «Զբօսարան Հոգեւոր» աղօթագիրքը:</p>
                    <h2>Հոգեւոր Գրաքննութիւն</h2>
                    <p>Մարտին Լութերի եւ իր նմաններու սկսած բողոքական վարդապետութիւնը Եւրոպայի մէջ գաղափարական, քաղաքական եւ ռազմական մեծ խռովութիւններու պատճառ կը դառնայ: Այդ վարդապետութեան ազդեցութեան ընդարձակումը զսպելու եւ վանելու համար Հռոմի Կաթողիկէ Եկեղեցւոյ առած քայլերը կը բարդացնեն Եւրոպայի մէջ հայ տպագրութեան զարգացումը եւ ծաւալումը: Տրենտի խորհրդաժողովի ընդունած որոշումներով եւ հաւատաքննական ատեանի ազդեցութեամբ, Հռոմը իր զիջողական եւ յարմարողական ճկունութիւնը կը կորսնցնէ եւ հռոմէադաւան սկզբունքներէ դուրս որեւէ գիրք տպելը անհնար կ'ըլլայ:</p>
                    <p>Շատ հաւանաբար հայ տպագրութեան առաջին նախաձեռնողը, Յակոբ Մեղապարտը, 1512-1513 տարիներուն մասնաւոր դժուարութիւն չ'ունենար Վենետիկի մէջ իր հինգ գիրքերը հրատարակելու, նկատի ունենալով որ անոր կարճատեւ գործունէութիւնը տեղի ունեցաւ Լութէրի սկսած յեղաշրջումէն առաջ, երբ տպագրութիւնը Եւրոպայի մէջ անկաշկանդ կը զարգանար:</p>
                    <p>Մեղապարտէն կէս դար ետք, Աբգար Թոխատեցին Եւրոպա կը հասնի երբ Տրենտի խորհրդաժողովի եւ հաւատաքննական ատեանի արդիւնքները արդէն սկսած էին իրենց ազդեցութիւնը գործել Հռոմի քաղաքականութեան վրայ: Թոխատեցին ստիպուած կ'ըլլայ Պիոս Դ. Պապին դիմել, անկէ տպագրելու արտօնութիւն ստանալու: Միքայէլ Սեբաստացի Կաթողիկոսի յանձնարարական նամակով չբաւարարուելով, Պապը Թոխատեցիէն կը պահանջէ Հայ Եկեղեցւոյ դաւանութիւնը գրաւոր ներկայացնել՝ հաստատելու թէ հայեր ճշմարիտ եւ ընդունելի քրիստոնեաներ են: Այդ դաւանագիրը յանձնելէ ետք է միայն որ Թոխատեցին Վենետիկի մէջ հայերէն կրօնական գիրքեր տպելու արտօնութիւնը կը ստանայ: Երբ Պիոս Դ. կը մահանայ 1565-ին, Թոխատեցին կը ստիպուի իր տպարանը Վենետիկէն հեռացնել, որովհետեւ անոր փոխարինող Պիոս Ե. Պապը, նախկին հաւատաքննող մը ըլլալով, իր նախորդին վերաբերմունքը ցոյց չի տար, եւ Թոխատեցին չի յաջողիր անոր հովանաւորութիւնը ապահովելու:</p>
                    <p>Հռոմ թէ՛ քաղաքական օգնութիւն եւ թէ՛ տպագրութեան արտօնութիւն տալու համար կը պահանջէ որ ըստ ԺԲ. դարու համաձայնութեան, Հայաստանեայց Եկեղեցին ընդունի Պապի առաջնորդութիւնը եւ Հռոմէական Կաթողիկէ Եկեղեցւոյ դաւանանքը, իսկ Հայ Եկեղեցւոյ հրատարակած Աւետարանը իր թարգմանութեամբ եւ պարունակութեամբ համապատասխանէ Լատին Վուլկաթէին: Պապի պահանջքներուն դիմաց Հայ Եկեղեցւոյ արտայայտութիւնները Եւրոպայի համակրանքը շահելու համար կը կեդրոնանան ազգային եւ քաղաքական կէտերու շուրջ միայն: Կրօնական գետնի վրայ եղող բանակցութիւնները պարզապէս կը յստակացնեն Հայ Եկեղեցւոյ դաւանանքը:</p>
                    <p>Ասոնց օրինակներէն են Աբգար Թոխատեցիի 1563-ին Պիոս Դ. Պապին ներկայացուցած Հաւատոյ Հանգանակը, որուն մէջ ան, քաղաքական նկատառումներով դաւանաբանական նուիրուածութիւն կը յայտնէ Պապին, շեշտելով թէ Հայ եւ Կաթողիկէ եկեղեցիներու միջեւ տարբերութիւնները չնչին են: Սակայն ան չի վարանիր յստակացնելու թէ Հայ Եկեղեցին միայն Նիկիոյ, Կոստանդնուպոլսոյ եւ Եփեսոսի Տիեզերական Ժողովները կը ճանչնայ: Ան իր գրութեան մէջէն կը բացառէ Քաղկեդոնի ժողովը եւ քաղկեդոնական վարդապետութիւնը: Թոխատեցի իր գրութիւնը կ'աւարտէ ըսելով. «Մեք Հայք՝ որք ի ստրկութեան եմք ընդ իշխանութեամբ թուրքաց եւ պարսից, զայս հաւատս ունիմք եւ պահեմք»: Զարմանալի է որ Պիոս Դ. Պապը լռութեամբ կ'ընդունի Թոխատեցիի Հանգանակը եւ անոր կ'արտօնէ հայերէն նոր գիրեր ձուլելու եւ գիրք հրատարակելու:</p>
                    <p>Հայ տպագրիչներու համար գրաքննութեան լուծումը կը յայտնուի 1658 թուականին, երբ Մատթէոս Ծարեցին Վենետիկի եւ Հռոմի մէջ տասներեք ամիս յաջողութիւն չգտնելով կը մեկնի Ամստերդամ, հոն տպագրութեան պայմանագիր կը ստորագրէ Քրիստափոր Վոն Տիքին (Cristopher Von Dyck) հետ եւ կը սկսի տպագրութեան նախապատրաստական աշխատանքերուն: Այս քայլը Ծարեցիի գործունէութենէն քսան տարի առաջ նախատեսուած է, երբ Իզմիրի մօտ Վենետիկի դեսպանի հայ թարգմանը կը կռահէ թէ «հերետիկոս բողոքական Հոլանտացիները» աւելի յանձնառու կրնան ըլլալ հայերէն Աստուածաշունչը տպելու:</p>
                    <p>Ծարեցին ծանր աշխատանքէ ետք, 1660-ին պատրաստ կ'ըլլայ տպելու Աստուածաշունչը, սակայն կը մահանայ առանց իր նպատակին հասնելու: Բարեբախտաբար տպարանը ամստերդամաբնակ հայ առեւտրական, Աւետիս Ղլիճենցիի շնորհիւ կը փրկուի: Աւետարանի տպագրութեան աշխատանքը կը շարունակէ Ղլիճենցիի եղբայրը՝ Ոսկան Երեւանցին, որ Յակոբ Դ. Ջուղայեցի Կաթողիկոսի յանձնարարականով կու գայ Ամստերդամ: Ան 1666-ին Աստուածաշունչի տպագրութեան աշխատանքը կը վերսկսի եւ մեծ խնամքով եւ արուեստով պատրաստուած «Հայ հին տպագրութեան պսակը» կ'ամբողջացնէ 1668-ին:</p>
                    <p>Ոսկան Երեւանցին իր տպագրութեանը համար կ'օգտագործէ 1295-ի ձեռագիր, Հեթում Բ. թագաւորի պատկանող Աւետարանը: Ան այդ Աստուածաշունչի բնագիրը կը համեմատէ Լատին Վուլկաթէին հետ, եւ տպագրութեան կ'աւելցնէ, իր թարգմանութեամբ, այն գլուխները որոնք, ըստ հայկական կանոնին, չէին ներառնուած: Ան այս կ'ընէ որպէսզի գիրքերը Հայաստան փոխադրուած ժամանակ չբռնագրաւուին Լատին գրաքննիչներու կողմէ: Կ'արժէ նշել որ այս Աւետարանէն երկու օրինակներ կան որոնք տպուած են նոյն տարին եւ նոյն տպարանը, որոնք ամէն մանրամասնութեամբ նման են առաջին տպագրութեան, սակայն անոնց մէջէն կը պակսին այն էջերը որոնք Ե. դարու հայերէն թարգմանութեան մաս չէին կազմած. խորամանկ քայլ մը զոր Երեւանցին կ'առնէ՝ գրաքննութենէ խուսափելու համար:</p>
                    <h2>Տպագրութիւնը Զարգացնողներու Ժառանգը</h2>
                    <p>Եւրոպական տպագրութեան պատմութեան մէջ Կիւթէնպէրկի 1455-ի տպագրական դեզգահի յօրինումէն մինչեւ 1500 թուականը կազմաւորման շրջան կը դասուի: Այդ տարիներուն լոյս տեսած գիրքերը կը ճանչցուին իբր incunable կամ incunabula, որ կը նշանակէ մանկութիւն կամ տղայութիւն: 1500 թուականը մասնագէտներու կողմէ կամայական ընտրութիւն մըն է որ որեւէ երեւելի պատահարի կամ զարգացման չի համապատասխաներ:</p>
                    <p>Բրիտանական Գրադարանի խնամակալ Տ. Վրէժ Ներսէսեան կ'առաջարկէ որ Հայ տպագրութեան կազմաւորման շրջանը կ'աւարտի 1660-ին, որ կը համապատասքանէ Մատթէոս Ծարեցիի կողմէ Ամստերդամի տպարանի հիմնադրութեան:  Հայ տպագրութիւնը իր կազմաւորման տարիներուն ընդհատումներով առաջ կ'ընթանայ. տպագրութեան փորձերը իրարմէ երկար տարիներով ընդհատուած կ'ըլլան, տպագրութեան նախաձեռնողներ իրար հետ գործակցելու որեւէ պատեհութիւն չեն ունենար, իսկ անոնց ձեռնարկները ամփոփուած կը մնան ու կ'անհետանան: Սակայն ԺԷ. դարու երկրորդ կէսին կը տեսնենք զարգացման քայլեր, որոնք կարելի է նկարագրել հետեւեալ նշաններով.</p>
                    <ol>
                        <li>Գործի ձեռնարկութիւնները աստիճանաբար անհատներու հերոսական զոհողութեան արդիւնքը ըլլալէ կը դադրին, եւ կը վերածուին հաւաքական ձեռնարկութիւններու: Օրինակ, Ոսկան Երեւանցիի տպարանը առաջինը կ'ըլլայ որուն գործունէութիւնը, նոյնիսկ հիմնադիրին մահէն ետք, կը շարունակուի եւ կ'ընդլայնուի: Երեւանցիի հետ աշխատողներէն Սողոմոն Լեւոնեանը, Պետրոս Լատինացին, Նասիպ Գրիգորեանն ու Մատթէոս Վանանդեցին Մարսիլիոյ, Կոստանդնուպոլսոյ, Վենետիկի եւ Ամստերդամի մէջ գործող տպարաններու վարիչներ կը դառնան:</li>
                        <li>Տպարաններ սերունդէ սերունդ անցնելով երկար տարիներ կը գործեն: Ասոնցմէ կ'արժէ նշել Պոլսոյ մէջ գործող Գրիգոր Մարզուանեցիի, Մահտեսի Աստուածատուրի եւ Պօղոս Արապեանի տպարանները, ուր տարիներու ընթացքին մեծ թիւով հայկական գիրքեր կը հրատարակուին: </li>
                        <li>Լոյս տեսնող գիրքերու ցանկը կ'երկարի, եւ կրօնական գիրքերու տիտղոսներու ցանկին կ'աւելնան աշխարհիկ նիւթերով գիրքեր: Հայ տպագրութիւնը կրօնական-գաղափարական պայքարի անհրաժեշտութիւն ըլլալէ կը դադրի եւ կը վերածուի բարձր մակարդակի արտայայտութեան եւ արտադրութեան միջոցի:</li>
                        <li>Գիրքերը կը տպագրուին հասարակութեան առօրեայ պէտքերը գոհացնելու եւ սպասարկելու, ինչպէս՝ 1695-ին Վանանդեցիներու տպարանէն լոյս տեսնող «Համատարած Աշխարհացոյց»ը, որուն մէջ հեղինակները կը շեշտեն իրենց նպատակը. «պիտանանա վաճառականաց մանաւանդ հայկա զարմից» որ կը նշանակէ. «վաճառականներու պէտքերուն համար, մանաւանդ հայ ազգի վաճառականներու»:</li>
                    </ol>
                    <p>Շատ հաւանաբար հայ տպագրութեան փոխակերպութիւնը առանց Մատթէոս Ծարեցիի, Աւետիս Ղլիճենցի, Ոսկան Երեւանցիի եւ անոր տպարանի ժառանգորդ Վանանդեցիներու ինքնուրաց եւ բեղմնաւոր աշխատանքին կարելի պիտի չըլլար: Անոնց շնորհիւ մեծ քանակութեամբ գիրքեր կը հրատարակուին, եւ սպառման համար կը ղրկուին Հայաստան, Լեհաստան եւ ուրիշ հայաշատ կեդրոններ: Արձանագրութիւններէ կ'իմանանք որ 1664 թուականին, Ղլիճենցը Հոլանտայէն Հայաստան մեկնելով իր ապրանքներուն հետ կը փոխադրէ 1200 օրինակ «Յիսուս Որդի», 2700 օրինակ «Սաղմոս» եւ 3000 օրինակ «Ժամագիրք»:  Տարիներու ընթացքին այս եւ ասոր նման հայթայթումներու շնորհիւ ընդհանրացող գիրքերը դրական ազդեցութիւն կը գործեն հայ հոգեւոր եւ ազգային ինքնագիտակցութեան վերակենդանացման վրայ:</p>
                    <p>Կ'ուզեմ այստեղ պահ մը կանգ առնել եւ անդրադառնալ Ոսկան Երեւանցիի եւ Վանանդեցիներու մատուցած վաստակին:</p>
                    <h2>Ոսկան Երեւանցի</h2>
                    <p>Ոսկան վրդ. Երեւանցին ԺԷ. դարու հեղինակաւոր մտաւորական եւ հոգեւորական էր, որ օժտուած էր մեծ եռանդով եւ հայրենասիրութեամբ: Ան 1662 թուին Յակոբ Դ. Ջուղայեցի Կաթողիկոսի հրամանով Ամստերդամ կը մեկնի, շարունակելու Մատթէոս Ծարեցիի եւ Աւետիս Ղլիճենցի տպագրական աշխատանքը, եւ հրատարակելու հայերէն Աստուածաշունչը: Ամստերդամ հասնելէ ետք ան նոր զարդագրեր եւ տառեր պատրաստել կու տայ, եւ 1666-ին կը սկսի Աւետարանի տպագրութեան աշխատանքը զոր կ'աւարտէ 1668-ին:</p>
                    <p>Աստուածաշունչէն ետք Ոսկանը կը տպագրէ շարք մը ուրիշ կրօնական գիրքեր: Մի քանի տարիներու ընթացքին ան կը հրատարակէ տասն ինը վերնագրեր, եւ առաջինը կ'ըլլայ որ աշխարհիկ բովանդակութեամբ գիրքեր կը հրատարակէ, ինչպէս՝ Առաքել Դաւրիժեցիի (1590-1670) «Պատմութիւն»ը եւ Անանիա Շիրակացիի (Է. դար) «Աշխարհագրութիւն»ը:</p>
                    <p>Ոսկան իր պարտատէրերէն խուսափելու համար տպարանը իր ամբողջ կազմուածքով Ամստերդամէն նախ Ալիկոռնա (Լիվոռնո) իսկ յետոյ Մարսիլիա կը փոխադրէ: Դժբախտաբար Հռոմի գրաքննիչներու հալածանքն ու պարտատէրերու պահանջքները իրենց ազդեցութիւնը կը գործեն Ոսկանի առողջութեան վրայ: Ան կը հիւանդանայ եւ մահանայ 1675-ին: Սակայն իր գործակիցները չեն յուսալքուիր. տիրող դժնդակ պայմաններու տակ կ'աւարտեն Ոսկանի գործը եւ կը ձեռնարկեն նոր գիրքերու տպագրութեան: Անոնց ջանքերուն շնորհիւ տպարանը իր գործը կը շարունակէ մինչեւ 1683:</p>
                    <p>Ոսկանի հրատարակչական գործունէութեան մէջ Աստուածաշունչի տպագրութիւնը կեդրոնական տեղ կը գրաւէ: Գրականագէտ Գարեգին Լեւոնեան զայն կը համարէ «մի հոյակապ գործ տեխնիկայի տեսակետից եւ աննախընթաց աշխատանք մինչեւ իր ժամանակի հրատարակութիւնները»: Մաղաքիա Արք. Օրմանեան Ոսկանի կատարած թարգմանական փոփոխութիւններուն եւ յաւելումներուն մասին բացասական կերպով կ'արտայայտուի, անոնք «նախնեաց ընտիր թարգմանութեան աղաւաղումը եւ խանգարումը» սեպելով: Սակայն գիրքի նկարագրութեան ժամանակ իր եղանակը կը փոխէ, եւ զայն կը ներկայացնէ իբր ընտիր, գերազանց եւ տիպար արտադրութիւն մը: Ֆրանսացի հայագէտ Ժան Բիեր Մահէ (Jean-Pierre Mahé) կ'ըսէ. «Ոսկանը, հակառակ իր սխալներուն, ցոյց կու տայ հիանալի կայունութիւն, ուժգնութիւն եւ նպատակի հաստատութիւն»:</p>
                    <h2>Վանանդեցիները</h2>
                    <p>Մատթէոս Յովհաննիսեանը Վանանդեցի ընտանիքին առաջինը կ'ըլլայ որ 1660-ին կու գայ Եւրոպա՝ գրաշարութիւն սորվելու: Լիվոռնոյի եւ Մարսիլիոյ մէջ ան 14 տարի Ոսկան Երեւանցիի տպարանին մէջ ձրիաբար կ'աշխատի: Երեւանցիի մահէն ետք Ամստերդամ գալով կը վերակենդանացնէ Երեւանցիի տպարանը, եւ 1685-ին կը հրատարակէ «Շարական»ը, իսկ երկու տարի ետք՝ «Ժամագիրք»ը: 1688-ին Գողթն վերադառնալով, Թովմաս Եպս. Նուրիջանեան Վանանդեցիին (հօրաքրոջ տղան) կը համոզէ որ իր առաջնորդական պաշտօնէն հրաժարելով տպագրութեան նուիրուի: Նուրիջանեանը Ոսկան Երեւանցիի գործունէութեան հմայքով հրապուրուած՝ կը համաձայնի եւ իր հետ կը բերէ իր եղբօր երկու որդիները՝ Ղուկասն ու Միքայելը:</p>
                    <p>Ամստերդամի մէջ Վանանդեցիները իրենց գործունէութեան տարիներու ընթացքին կը հրատարակեն քսանէ աւելի գիրքեր: 1695-ին կը տպագրեն առաջին հայերէն քարտէզը՝ «Համատարած Աշխարհացոյց» վերնագրով, իսկ յաջորդ տարին անոր բացատրութիւնը՝ «Բանալի Համատարած Աշխարհացոյցի» գիրքը: Այս երկու գիրքերը իրենց տիպի գլուխ գործոցներ են որ կը վկայեն հայ ժողովուրդի եւրոպական նորագոյն աշխարհագրական գիտութիւններու հանդէպ ունեցած վերածնուող հետաքրքրութեան: Հայ պատմաբան Լեոն, տպաւորուած Վանանդեցիներու «Աշխարհացոյց»ով, կ'ըսէ. «Այդ մեծ եւ փառաւոր գործը մի ամբողջ գիւտ պէտք է համարել այն ժամանակուայ մեր մտաւոր աղքատութեան մէջ»:</p>
                    <p>1695-ին լոյս կը տեսնէ հայ միջնադարեան պատմագիր՝ Մովսէս Խորենացիի (Ե. դար) «Պատմութիւն Հայոց» աշխատութիւնը: Այս գիրքի տպագրութիւնը կը նպաստէ հայ ազգի մէջ ինքնաճանաչման եւ հայրենասիրութեան վերազարթման: Անոր օտար լեզուներու թարգմանութիւնը կը նպաստէ Եւրոպայի մէջ հայագիտութեան զարգացման. ուշադրութիւն եւ հետաքրքրութիւն կ'առաջացնէ հայ ժողովուրդի հնագոյն անցեալի եւ անոր գոյութեան հանգամանքներու հանդէպ, դառնալով պատմական  ուսումնասիրութիւններու աղբիւր:</p>
                    <p>Վանանդեցիներու համբաւը Եւրոպայի մէջ կը տարածուի այն աստիճան որ ռուս ցար, Պետրոս Ա. Րոմանով (Pyotr Alexeyevich Romanov, 1672-1725) Ամստերդամ գտնուած տարիներուն փորագրութեան (engraving) արուեստը սորվելու համար կը դիմէ Վանանդեցիներու տպարանի փորագրիչ Ադրիան Սկոնեբեկին (Adriaan Schoonebeek, 1658-1714)։ Մասնագէտներու կարծիքով, Պետրոս Ա. հոն կը ծանօթանայ «Աշխարհացոյցին», որ յետագային կ'ընդօրինակուի եւ կը տպագրուի ռուսերէնով:</p>
                    <p>Թովմաս Վանանդեցին 1707–ին կ'այցելէ Լոնտոն, ուր կը ներկայանայ Մեծն Բրիտանիոյ Աննա թագուհիին (Anne, Queen of Great Britain, 1665–1714), իսկ Օքսֆորդի համալսարանէն (University of Oxford) կը ստանայ աստուածաբանութեան դոկտորի պատուոյ աստիճան:</p>
                    <p>1705-էն վերջ անգործութեան պատճառով Վանանդեցիներու միջոցները կը սպառին: Թովմաս եպիսկոպոս կը մտածէ տպարանը Հայաստան փոխադրել, սակայն այդ գաղափարէն կը հրաժարի որովհետեւ հայրենիքը այդպիսի ձեռնարկ մը զարգացնելու համար տակաւին նպաստաւոր չէր: Վանանդեցիներու տպարանը զանազան վաճառականներու նիւթական օժանդակութեամբ իր գործունէութիւնը կը շարունակէ մինչեւ 1711:</p>
                    <h2>Վերանորոգում</h2>
                    <p>ԺԸ. դարուն տպագրութիւնը աստիճանաբար արեւմտեան Եւրոպայէն դուրս գտնուող հայաշատ շրջաններու մէջ կը տարածուի, ինչպէս՝ Կ. Պոլիս, Մադրաս, Լւիւ եւն: Այս տպարաններէն լոյս տեսնող գիրքերու շնորհիւ հայ մշակոյթը կը սկսի վերակենդանանալ, եւ կը նորոգուի հայ ժողովուրդի ազգային ինքնագիտակցութիւնը: Հետզհետէ կը տպագրուին հայ հին պատմագիրներու գործերը, ինչպէս Ագաթանգեղոս (Դ. դար), Փաւտսոս Բիւզանդ (Դ.-Ե. դար), Եղիշէ (Ե. դար), Զենոբ Գլակ (Դ. դար), Ստեփանոս Օրբելեան (մօտ 1250–1305) եւ ուրիշներ, իսկ կրօնական հանճարներէն՝ Գրիգոր Նարեկացի (մօտ 951-1003), Եզնիկ (մօտ 380–450), Ներսէս Լամբրոնացի (1153–1198):</p>
                    <p>Կրթական եւ մշակութային շարժումը տպագրութեան շնորհիւ գրականութեան ազգային գաղափարներ եւ հայրենասիրական զգացումներ կը յաղորդէ: Հայկական գիտակցութեան յառաջդիմութիւնը Նաղաշ Յովնաթանի (1661-1722), Պաղտասար Դպիրի (1683-1768), Պետրոս Ղափանցիի (մ. 1784) եւ ուրիշներու ստեղծագործած չափածոյ յօրինումներու միջոցաւ առաւելապէս զգալի կը դառնայ: Կը զարգանայ նաեւ հայ գրաւոր լեզուն, որ աստիճանաբար կը մօտենայ գրաբարի, եւ տպագրութեան շնորհիւ ընդհանրացող գիրքերու, բանաստեղծութիւններու եւ երգարաններու միջոցաւ կը վերակենդանացնէ հայրենիք, ազգ եւ եկեղեցի գիտակցութիւնը:</p>
                    <p>Այս շարժումի կարեւոր նպաստողներէն կ'ըլլայ գիտական եւ գրական բեղմնաւոր աշխատանքով ճանչցուած «զշնորհալի եւ զհանճարամիտ» Պաղտասար Դպիրը, որ երկար տարիներ Մահտեսի Աստուածատուրի տպարանէն ներս իբր սրբագրիչ կ'աշխատի: Անոր հսկողութեան տակ շատ մը հայկական դասական գրողներու գործեր առաջին անգամ ըլլալով կը հրատարակուին:</p>
                    <p>Պաղտասար Դպիր կը նպաստէ նաեւ հայ նոր բանաստեղծութեան զարգացման: Անոր «Տաղարան Փոքրիկ» երգարանը (1723) յաւելումներով և վերաքաղներով եօթն անգամ կը հրատարակուի: Պաղտաար իր երգերը կը գրէ գրաբարով, սակայն այնքան պարզ ու մատչելի լեզուով, որ կը հասնի աշխարհաբարի ըմբռնելիութեան: Պաղտասար յօրինած է «Ի ննջմանէդ արքայական զարթիր» գեղեցիկ տաղը որ սիրային է, սակայն փոխաբերական առումով կարելի է մեկնաբանել իբր հայ ժողովուրդին հրաւէր՝ որ սթափի իր թմրութենէն և պայքարի օտար տիրապետութեան դէմ:</p>
                    <p>Պէտք չէ մոռնալ նաեւ Վենետիկի Մխիթարեան Միաբանութեան ներդրումը, որ հայագիտական եւ տպագրական բարձրորակ գործունէութեամբ հայ մշակոյթի զարգացման մեծապէս կը նպաստէ:</p>
                    <p>Մխիթար Աբբահայր իր միաբանութիւնը 1717-ին Վենետիկի Ս. Ղազար կղզին փոխադրելէ ետք կը նուիրուի եռանդուն աշխատանքի: Հոն կը կառուցէ շէնքեր եւ կղզին կը դարձնէ եւրոպական լուսաւորութեան անկիւն մը: Մխիթարեանները իրենց անխոնջ աշխատանքով կը յաջողցնեն այն ինչ որ հայ վարդապետները արեւելքի մէջ երկու դարէ աւելի առաջ ձեռնարկած էին: Անոնք իրենց սեփական տպարանը ձեռք կը բերեն 1788-ին, որ ժամանակի ընթացքին կը կատարելագործեն: Յաջորդող տասնամեակներուն անոնց հրատարակած գիրքերէն շատերը միջազգային մրցանակներու կ'արժանանան, ինչպէս՝ Լոնտոն (1862), Փարիզ (1855, 1867), Վենետիկ (1872) եւ Վիեննա (1873):</p>
                    <p>Մխիթարեանները իրենց մշակութային արդիւնաբերութեամբ, հայ հին մատենագրութեան հրատարակիչներ ըլլալու պատիւը կը վաստակեն: 1749-ին լոյս տեսնող «Բառգիրք Հայկազեան Լեզուի» գիրքը անգնահատելի ներդրում կը մատուցանէ հայ գրականութեան եւ հայ լեզուի ուսումնասիրութեան մէջ: Միքայէլ Չամչեանի (1738-1823) քերականութիւնը (1779) եւ «Պատմութիւն Հայոց» (1784-1786) աւելի կը բարձրացնեն Մխիթարեաններու անունը: Ղուկաս Ինճիճեան (1758-1833) իր հայկական աշխարհագրութեամբ («Ստորագրութիւն հին Հայաստանից», «Հնախօսութիւն Աշխարհագրական Հայաստանի») հայոց հին եւ նոր աշխարհը կը ծանօթացնէ: Վերոյիշեալ գիրքերու ցանկին կ'աւելնան հարիւրաւոր գիրքեր եւ դասագիրքեր, պատմական, կրօնական-եկեղեցական փիլիսոփայական եւ ուրիշ բովանդակութեամբ:</p>
                    <p>Մխիթարեաններուն ղրկուած նամակներուն ընդմէջէն կը տեսնանք կարդացողներու ծարաւը: Հ. Սուքիաս Աղամալյան, 1775-ի Յունիս 8-ին, Հնդկաստանի Մատրաս քաղաքէն նամակ կը գրէ Մելքոնեան Աբբահօր, ըսելով. «Այստեղի հայերը սովի մատնուած են եւ գիրքի կը սպասեն: Իմ ձեռքս եղած գիրքերը անհետացուցին ու զիս միայն Ժամագիրքով թողացին, իսկ այն մէկ սնտուկ գիրքերը՝ որ ղրկած էիք, իրենց աչքին առջեւ բացի, եւ մէկ վայրկեանի մեջ ամբողջ սպառեցին, գնեցին ու տարին, ինծի բան չթողացին։ Ուստի, կը խնդրեմ ձեզմէ, որ շուտով ղրկէք ինծի շատ ու շատ գիրքեր, Աստուածաշունչ, Մխիթար Աբբահօր բառարանը, քերականութիւն եւ Մեկնութիւն Մատթէի… Եթէ մէկ սնտուկի տեղ տասը սնտուկ ալ ղրկելու ըլլաք, հոս բոլորն ալ կը սպառին. միայն թե սնտուկները մեծ տեսակէն ըլլան»:</p>
                    <h2>Եզրակացութիւն</h2>
                    <p>ԺԴ.-ԺԶ. դարերու ընթացքին Հայաստանի մէջ տիրող քաղաքական վատ վիճակը, իսլամ բարքերու եւ ըմբռնումներու զօրաւոր ազդեցութիւնը եւ հայ մշակոյթի ու լեզուի աղաւաղումը հայ ժողովուրդին համար որեւէ հեռանկար չէին խոստանար, եթէ Հայաստանի եւ զանազան գաղթօճախներու մէջ գործող հայրենասէր եւ հեռատես եկեղեցականներ ԺԷ. դարուն գրագիտութիւն տարածել չվերսկսէին: Անոնց տարած աշխատանքին շնորհիւ է որ հայ ազգը իր խաւարի եւ ոչնչացման վիճակէն ելլելով կ'անցնի վերանորոգման ժամանակաշրջանը: Ընդհանրացող գիրքերու ընդմէջէն կը վերակենդանանան կրօնական հոգին եւ ազգային ինքնագիտակցութիւնը:</p>
                    <p>Սակայն այս շրջանը պարզապէս հին սովորութիւններու վերակենդանացումը չըլլար, այլ նոր եւ թարմ գաղափարներու ծաղկում, որոնք յառաջ կը բերեն նոր եւ իւրայատուկ փոփոխութիւն մը արուեստի, արտայայտութեան, եւ կեանքի ուրիշ ոլորտներուն մէջ: Այս դարերուն էր որ սկիզբ առաւ հայրենասիրական երգը, տպագրուեցան եւ ընթերցուեցան Խորենացիի եւ հայ միւս դասական գործերը: ԺԸ. դարուն ասոնց վրայ աւելցան Մխիթարեաններու ներդրումը՝ տպագրական, թարգմանական եւ հետազօտական աշխատանքներով, որոնք հայ գրականութիւնը, մատենագրութիւնը, լեզուն եւ պատմութիւնը դուրս բերին միջազգային ասպարէզ:</p>
                    <p>Կասկած չկայ որ տպագրութեան որդեգրումն ու ամէն գնով այդ նորարարութիւնը զարգացնող անձնուրաց եւ նուիրեալ ռահվիրաներուն շնորհիւ կը հարթուի հայ ժողովուրդի ճամբան՝ դէպի իր երկրորդ ոսկեդարը՝ Զարթօնքը:</p>
                    <h2>Տողատատակեր</h2>
                    <ul>
                        <li>Մագաղաթը իր արժէքի տեսակէտով սուղ էր։ Մէկ ամբողջական ձեռագիր մը մէջտեղ բերելու համար անհրաժեշտ էր հարիւրաւոր հորթի կամ ոչխարի մորթ։  Յայտնի է, օրինակ, որ Մուշի Ճառընտիրին համար (1200-1202 թթ.) գործածուած է 600 հորթի կաշի։ Եթէ անոր աւելցնենք մորթը մշակելու, ձեռագիրը գրելու, զարդանկարելու, կազմելու միւս ծախսերը, պարզ կ'ըլլայ թէ ձեռագիրը որպէս ապրանք ինչ գին ունէր։  Այդ էր պատճառը, որ այն ժամանակ հասարակ մադիկ ձեռագիր գնելու հնարաւորութիւնը չունէին:</li>
                        <li>Desiderius Erasmus Roterodamus (1466–1536), Հոլանտացի Եւրոպական Վերածնունդի humanist, Կաթողիկէ վարդապետ եւ աստուածաբան:</li>
                        <li>Օսմանեան եւ Սեֆեւեան կայսրութիւններու միջեւ պատերազմները վերջ կը գտնեն 1639-ի Մայիսին երբ անոնք կը կնքեն Զուհապի (Քասրի Շիրին) դաշնագիրը, որ շուրջ ութսուն տարուայ դադար եւ խաղաղութիւն կը բերէ քայքայուած երկրին: Հայաստանը, ըստ այս դաշնագրին, կը բաժնուի երկուքի՝ արեւելեան (պարսկական) եւ արեւմտեան (թրքականի): Շիրակի դաշտը կը դառնայ սահման, Կարսը կ'անցնի Օսմանցիներուն, իսկ Անիէն արեւելք գտնուող շրջանները՝ Պարսիկներուն:</li>
                        <li>Հայ Եկեղեցւոյ եւ Հռոմի Կաթողիկէ Եկեղեցւոյ միջեւ բանակցութիւնները Կիլիկիան շրջանին նոր հանգրուան մը կը մտնեն երբ ԺԲ. դարուն (1190-1199թ.) Լեւոն իշխանապետ միանպատակ կերպով կը հետապնդէ իր իշխանութիւնը թագաւորութեան աստիճանին բարձրացնելու ծրագիրը: Լեւոն կը ձգտի այս հովանաւորութիւնը Գերմանիոյ կայսրէն ստանալ, սակայն նկատի ունենալով որ այդ շրջանի պաշտօնի բոլոր տուչութիւնները Հռոմի պապին հաստատութեանբ եւ օրհնութեամբ կ'ըլլային, թագը ընդունելով, Լեւոն, թէ իր թագաւորութեամբ եւ թէ Հայաստանեայց Եկեղեցիով միասին Հռոմի եկեղեցիին հնազանդ կը նկատուի: Այս բանակցութիւններու ընթացքին Հայաստանեայց եկեղեցւոյ առաջնորդները թէեւ կը փորձեն Հռոմի հետ դաւանական միաբանութիւն ստեղծել, սակայն անոր պահանջքները չեն ընդունիր, անոնք սեպելով միակողմանի:</li>
                        <li>Վուլկաթէն (Vulgate) Աստուածաշունչի լատիներէն թարգմանութիւնն է որ Սբ. Յիերոմը (St. Jerome) Դ. դարուն ամբողջացուցած է, Հռոմի Դամասոս (Damasus) Պապի հրամանով: Այդ թարգմանութեան նպատակն էր այդ ատեն տարածուած զանազան մեկնութիւնները փոխարինել: Տրենտի Խորհրդաժողովի (Council of Trent, 1545-1563) որոշումով ան կ'ընդունուի որպէս Հռոմէական Կաթողիկէ Եկեղեցւոյ եզրափակիչ եւ պաշտօնական լատիներէն թարգմանութիւնը:</li>
                        <li>Հայ Եկեղեցին Քաղկեդոնի ժողովը չճանչցաւ, զայն Եփեսոսի ժողովին հետ հակասութիւն նկատելով, որովհետեւ մեր վարդապետներու տեսութեամբ, Քաղկեդոնի ժողովի Քրիստոսի երկու բնութիւններու վարդապետութիւնը Եփեսոսի ժողովին ընդունուած կատարեալ միութեան եւ միաւորութեան հետ համաձայն չէր:</li>
                        <li>ԺԸ. դարու առաջին քառորդէն ետք, Ամստերդամի հայ գաղութի տկարացման հետեւանքով, տեղի հայկական տպարանները կը փակուին։ Հայկական շատ մշակութային արժէքներ երկրէն կ'արտահանուին, որոնց շարքին՝ «Համատարած Աշխարհացոյց»-ի պղնձեայ ութ-մասանոց տախտակները։ 1751-ին պոլսահայ վաճառականները այդ տախտակները կը յայտնաբերեն Կ. Պոլսոյ մէջ, հանգուցեալ վաճառական Պուրսալըօղլի Պօղոս աղայի տիկնոջ մօտ։ Հայ վաճառականներու եւ հոգեւորականներու խումբի մը ջանքերով, «դիւրագին գինով» կարելի կ'ըլլայ ձեռք բերել այդ տախտակները եւ վերահրատարակութեան յանձնարարութեամբ կ'ուղարկեն Ս. Ղազար կղզի։ 1754 թուականին, «Համատարած Աշխարհացոյց»-ը Վենետիկի մէջ կը վերահրատարակուի, հայ վաճառականներու ճաշակով գունաւորուած եւ չորս անկիւններուն ոսկեզօծ գնդերով զարդարուած։</li>
                    </ul>
                    <h2>Օգտագործուած Աղբիւրներ</h2>
                    <ul>
                        <li>[1] Shirky, Clay. Here Comes Everybody: The Power of Organizing Without Organizations, 2008
                        <li>[2] Agop J. Hacikian, Gabriel Basmajian, Edward S. Franchuk, Nourhan Ouzounian, The Heritage of Armenian Literature: From the Sixth to the Eighteenth Century, Volume II, Wayne State University Press, Detroit, Michigan, 2005</li>
                        <li>[3] Agop J. Hacikian, Gabriel Basmajian, Edward S. Franchuk, Nourhan Ouzounian, The Heritage of Armenian Literature: From the Eighteenth Century to Modern Times, Volume III, Wayne State University Press, Detroit, Michigan, 2005</li>
                        <li>[4] Ռաֆֆի, Կայծեր (Sparks), Երեւան, 1956</li>
                        <li>[5] Nersessian Vrej, Early Armenian Printing (1512-1800), London, 1980</li>
                        <li>[6] Մելիք-Բախշեան Ստ, Հայկական Հնագրութիւն, Երեւան, 1987</li>
                        <li>[7] Աբրահամեան Ա, Գլաձորի Համալսարանը, Երեւան, 1988</li>
                        <li>[8] Աբեղեան Մանուկ, Հայոց Հին Գրականութեան Պատմութիւն, Գիրք Երկրորդ, Անթիլիաս, 2004</li>
                        <li>[9] Մխիթար Աբբահայրը իր «Հայկազեան Բառարանի» Մասին, Գարուն, 1987 թ., թիւ 6</li>
                        <li>[10] Bournoutian George, A History of the Armenian People, Volume II, Mazda Publishers, Costa Mesa, California, 1994</li>
                        <li>[11] Առաքելեան Առաքել, Հայ Ժողովրդի Մտաւոր Մշակոյթի Զարգացման Պատմութիւն, 14-19 Դարու Առաջին Կէսը, Բ. Հատոր, Երեւան, 1975</li>
                        <li>[12] Աբգարեան Գեորգ, Հայագիտութիւնը Հոլանդիայում, Սովետական Հայաստան, 1985, թիւ 1</li>
                        <li>[13] Լեո, Հայկական Տպագրութիւն, Հատոր Ա., Թիֆլիս, 1904</li>
                        <li>[14] Ճեմճեմեան Հ. Սահակ, Քարտիսագրութեան Դպրոց մը Ս. Ղազարու Մէջ ԺԸ. Դարուն, Վենետիկ-Ս. Ղազար, 1981 (Հայագիտական մատենաշար «Բազմավէպ», թիւ 18)</li>
                        <li>[15] Էջմիածնի Ժողովներ, 1547, 1677, Քրիստոնեայ Հայաստան Հանրագիտարան</li>
                        <li>[16] Հայրապետեան, Սրբուհի, Հայոց Հին եւ Միջնադարեան Գրականութեան Պատմութիւն, Տպարան Կիլիկիոյ Կաթողիկոսութեան, Անթիլիաս, Լիբանան, 1988</li>
                        <li>[17] Fisher H.A.L., A History of Europe, Folio Society, London</li>
                        <li>[18] Mark U. Edwards, Jr., Printing, Propaganda, and Martin Luther, 1994</li>
                        <li>[19] Elton G. R. Europe from Renaissance to Reformation, Folio Society, London, 2009</li>
                        <li>[20] Օրմանեան Մաղաքիա Արք, Ազգապատում – Հայ Ուղղափառ Եկեղեցւոյ Անցքերը Սկիզբէն Մինչեւ Մեր Օրերը, Տպարան Սեւան, Պէյրութ, 1960</li>
                        <li>[21] Watson, P. Ideas, A History from Fire to Freud, The folio Society, London, 2009</li>
                        <li>[22] Zekiyan, Boghos Levon. The Armenian Way to Enlightenment, Universita Ca’Foscari, Venezia </li>
                    </ul>
                </article>
            </section>
        </main>

        <!-- Footer content is fetched from external file = footer.html -->
        <footer id='footer-content'></footer>

        <!-- Script to insert menu/navbar content for this page -->
        <script>insertContentById('/menu.html', 'navbar');</script>

        <!-- Script to insert footer menu from external footer.html -->
        <script>insertContentById('/footer.html', 'footer-content');</script>

        <!-- Script for the menu links used in the hamburger ?? -->
        <script>
            function myFunction() {
              var x = document.getElementById("menulinks");
              if (x.style.display === "block") {
                x.style.display = "none";
              } else {
                x.style.display = "block";
              }
            }
        </script>
    </body>
</html>